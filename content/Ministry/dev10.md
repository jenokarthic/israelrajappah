---
author: Uravugal
categories: testing123
date: 2016-01-09T15:35:03+05:30
endDate: null
img: 1.jpg
startDate: null
tags: 
  - message
  - biblical
title: தவிக்கும் தாயுள்ளம்
venue: null
video: null
---

உறவின் வாசகர்களுக்கு என் இனிய வாழ்த்துக்கள். மாதங்கள் உருண்டோடுகின்றன. காலண்டரில் நாட்கள் குறைந்து கொண்டேயிருக்கிறது. ஆனால் நம் தலைமுறையைக் குறித்த தவிப்பு மட்டும் குறைவதாகவே இல்லை. 
<!--more--> 
அதிகமாகத் தான் ஆகிக் கொண்டிருக்கிறது. என்ன செய்ய? புலம்பலின் கீதம் நாமும் பாடுகிறமாதிரி தான் இருக்கிறது.

எந்த தலைமுறையிலும் இல்லாத ஒரு வேகம் வளர்ச்சி, அறிவியல் சாதனைகள் என இந்த இளம் தலைமுறை முன்னேறிக் கொண்டே இருந்தாலும் நரகத்துக்கு நேரே தீவிரித்து ஓடவும், அவர்களின் வேகம் அதிகமாகத்தானிருக்கிறது. பல காரணங்களில் முக்கியமான ஒன்று மாயையை விரும்பும் குணம். மனுஷன் மாயைக்கு ஒப்பாக இருக்கிறான் என்று வேதம் சொல்கிறது. அதற்காக மாயையிலேயே தான் சிக்குண்டு உழல்வேன் என்று உறுதிமொழி எடுத்தது போல வாலிப உலகம் சுழல்கிறது. சாதாரணமான எதுவும் இவர்களுக்குப் பிடிப்பதில்லை. பகட்டும், கலர்புல்லாகவும் தான் விரும்புகிறார்கள். உணவிலிருந்து எல்லாமே.

ஐரோப்பியா நாடுகளில் நம் நாட்டு மசாலாக்களுக்கு தடை விதித்துள்ளார்களாம். ஏனெனில் கலர் வருவதற்காக அதில் சேர்க்கப்படும் சாயம், துணிக்குப் போடும் சாயம். அது கல்லீரலை பாதிக்கக்கூடியது. கேன்சரை வரவைக்ககூடியது என்று நம் பிள்ளைகளோ சொன்னாலும் கேளாமல், நீங்க செய்ற சிக்கன் 65 பார்க்கவே நல்லாயில்ல. கடையிலே பாருங்க எப்படி சிவப்பா சூப்பரா(!!) இருக்கு எங்கிறார்கள். கவர்ச்சியான மாயையை விரும்பும் தலைமுறையினர் கண்களின் கவர்ச்சி அவர்களை இழுக்கிறது. நாமும் அதை ஊக்குவிக்கிறோம். பேரபிள்ளைக்களுக்கு வித்தியாசமாக எதுவும் செய்து தரலாம் என்று குழந்தைகளுக்கான உணவு என்ற புத்தகத்தை பார்த்தேன். அதில் முதல் பக்கத்திலேயே என்ன போட்டிருக்கிறார்கள் தெரியுமா? எதைச் செய்தாலும் அதை கலர்புல்லாக அலங்கரித்து கொடுங்கள். அப்பொழுது பிள்ளைகள் விரும்பி சாப்பிடுவார்கள், ஆரோக்கியத்தை விட அழகுக்கு முக்கியத்துவம் தரும் மாயையான நாட்களில் வந்து விட்டோம்.

உணவு என்று மட்டுமல்ல. விரும்புவது எல்லாமே மாயைதான். எங்கள் தெருவில் படித்த, பணக்கார வீட்டுப் பெண் ஒருத்தி ஒரு பையனுடன் ஓடிவிட்டாள். பையனுக்கு படிப்பில்லை, வசதியுமில்லை, குடிகாரன் வேறு. ஆனால் ரொம்ப அழகானவன். பக்கத்து வீட்டு பாட்டி புலம்பினாங்க என்ன மாயத்த கண்டு போனாளோ என்று. மாயை என்பது நிலைத்து நிற்பதில்லை. போன பெண் 1 வாரம் கூட இருக்கவில்லை. ஃபேன் கூட இல்லாத வீட்டில் ஏ.சி.யில் வாழ்ந்த அவளால் இருக்க முடியவில்லை, வந்துவிட்டாள். எல்லா அப்பா, அம்மாக்களும் கெட்ட குமாரனின் அப்பா போலத் தான். திரும்பி வந்தாலும் அன்பாய் ஏற்றுக் கொள்கிறார்கள். அநேக பிள்ளைகள் காதலென்னும் மாயவலைக்குள் மாட்டி அழிந்து போகிறார்கள்.

வாலிபப் பிள்ளைகள் செல்போனில் பேஸ் புக்கிலும், வாட்ஸ் அப்பிலும் நிலையற்ற நண்பர்கள் என்னும் மாய வலைக்குள் மாட்டி, குடும்ப உறவுகளை விட்டு வெளியே போய்விடுகிறார்கள். Women's Dayக்கும். Mother Dayக்கும் உருகி உருகி எல்லா பெண்களுக்கும் செய்தி அனுப்பும் பையன் அம்மாவுக்கு அனுப்பினாயா என்று கேட்டால் இல்லை என்று வழிவதுதான் அவன் பதிலாக இருக்கிறது. வளர்ந்த பிள்ளைகள் இப்படி இருக்க, சிறு பிள்ளைகள் கட்டோரி, டோரேமான் எனும் மாயமான வலைக்குள் மாட்டிக் கொண்டிருக்கிறார்கள். கூப்பிடுவது கூட காது கேட்காமல், வைத்த கண்ணை எடுக்காமல் இந்த கண் சிமிட்டாத கார்ட்டூங்களின் கதையைக் கேட்டுக் கொண்டு இருக்கிறார்கள். தொந்தரவு பண்ணாமல் சாப்பிடுகிறான். நம் வேலைக்கு இடையூறாக இல்லை என்று நாமும் விட்டுவிடுகிறோம். என்ன செய்ய சொல்றீங்க என்று எரிச்சலான கேள்வி நம்மிடமே கேட்கப்படுகிறது. எனக்கும் பதில் தெரியலைதான்.

இது ஒரு புறமிருக்க, ஆவிக்குரிய உலகம் போகும் வழி இன்னும் மாயையும், மனதுக்கு சஞ்சலமுமாயிருக்கிறது. பிடித்த பழைய கிறிஸ்தவ பாடல் ஒன்றை தொலைக்காட்சியில் காலையில் போட்டார்கள். பிடிக்கும் என்பதற்காக கையில் டிபனுடன் உட்கார்ந்தேன். முடிந்தபிறகு தான் தெரிந்தது நான் பாடலைக் கேட்டதை விட பாடுவரின் பின்னாடி ஆடும் பிள்ளைகலையும், இயற்கைக் காட்சிகளையும், பூக்களையும் தான் பார்த்துக் கொண்டு இருந்தேன் என்பது. முகம் மட்டும் தெரியும் சாரள் நவ்ரோஜி அம்மாவின் பாடல்களில் இருந்த அபிஷேகம், "பரிசுத்தமே பரவசமே என பாடும்" போது ஏற்படும் பரவசம், "ஏறுகின்றார் தள்ளாடி தவழ்ந்து" என பாடும்போது கதறி அழும்அனுபவம், "யோசனையில் பெரியவரே" என ஆராதனையில் அமிழ்ந்து போன ஆச்சரியம் எதுமே இல்லாமல் நாமும் கலர்கலரான பூக்களையும், நீர்வீழ்ச்சியையும், பறவைகளையும் பார்க்கத் தொடங்கிவிட்டோம். பைக் அட்வர் டைஸ்மென்ட் மாதிரி பைக்கிலேயே வலம் வந்த ஒரு பாடலையும் கேட்டேன்? ஆவிக்குரிய உலகமும் இப்படித்தான் மாய வலைக்குள் மாட்டிக் கொண்டிருக்கிறது.

இப்படிப்பட்ட தவிப்புகள் தொடர்ந்து கொண்டே இருக்கிறது. ஏதாவது செய்ய முடியுமா என உள்ளம் கதறி அழுகிறது. எதுவும் முடியலையே என நிராசை பெருமூச்சாக வெளி வருகிறது. மாயையான மாதங்கள் என்னுடைய சுதந்திரமாகி சஞ்சலமான ராத்திரிகள் எனக்கு குறிக்கப்பட்டது என்ற யோபுவைப் போல ஆரம்பிக்கிறது. தேவன் மனுஷனை செம்மையானவனாகத் தானே உண்டாக்கினார். நாம் தானே அநேக மாயையான உபாயதந்திரங்களைக் கண்டு பிடித்துக் கொண்டோம். நம் தலைமுறையை தப்புவிக்க முடியாத என கலங்கும் உள்ளங்கள் அதிகம்.

ஆனால் வேதத்திலிருந்து ஒரு நற்செய்தி வருகிறது. கர்த்தருடைய ஆலோசனை, தலைமுறை தலைமுறையாய் நிற்கும் என்று. வெளியே போய் எல்லோரையும் திருத்திவிட முடியாது. முதலாவது நம் குடும்பத்தில் ஆரம்பிப்போம். பிள்ளைகளை வேதத்தின் மூலம் மாயைக்கு விலக்கும் ஆலோசனைகளைத் தருவோம். பிரசங்கியில் மட்டும் கிட்டத்தட்ட முப்பது வசனங்கள் மாயையைப் பற்றி கூறப்பட்டிருக்கிறது. வாசித்து விளக்குவோம், பணமும், செல்வமும், ஆசைகளும், செல்போன்களும், அழுகும், கவர்ச்சியும், டி.வியும், நிலையற்ற நட்புகளும் மாயை என விளக்கி மன்னவனாம் இயேசுவை மட்டுமே சாரச் செய்வோம். மாயையைப் பேசும் வாயும், கள்ளத்தனமான வலதுகையும் உடைய அந்நியபுத்திரருக்கு எங்களை விலக்கித் தப்பிவியும் என்றும், ஜெபிக்கக் கற்றுக் கொடுப்போம். ஆத்துமாவை மாயைக்கு ஒப்புக் கொடாதவன் தான் கர்த்தரால் ஆசீர்வதிக்கப்படுவான் என சங்கீதங்களைக் கொண்டு புத்தி சொல்வோம். நம் பங்கென, தலைமுறை தலைமுறையாய் ஆசீர்வதிப்பேன் என வாக்குத்தத்தம் பண்ணினவரின் பாதங்களில் நம் தவிப்புகளை பாரங்களை இறக்கி வைப்போம்,
அப்போது தேவன் மாற்றங்களைக் கொண்டு வந்து நம் சந்ததியை நிலைப்படுத்தி, சங் 145:4ன் படி, தலைமுறை தலைமுறையாக உம்முடைய கிரியைகளின் புகழ்ச்சியைச் சொல்லி, உம்முடைய வல்லமையுள்ள செய்கைகளை அறிவிக்கும் சாட்சிகளாக நம் பிள்ளைகளை நிறுத்துவார். தலைமுறையாய் தலைமுறையாய் தழைந்திட அருள் புரிவார் ஆமென்.
......