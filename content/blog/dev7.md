---
author: Uravugal
categories: testing123
date: 2015-01-08T15:35:03+05:30
endDate: null
img: 4.jpg
startDate: null
tags: 
  - message
title: குடும்பத்தில் கணவனின் பங்கு
venue: null
video: null
---

தலைமை வகிப்பவர்:

கொரி 11:3; எபே 5:23 ஆகிய வசனங்களில் ஸ்தீரிக்குப் புருஷன் தலையாயிருக்கிறான் என்று வாசிக்கிறோம். தலைமை சரியில்லை என்றால் நிலைமை சரியில்லாமற்போய்விடும் அபாயம் உள்ளது. குடும்பத்தின் பொறுப்பை ஏற்று நடத்தும் அதிகாரத்தை தேவன் கணவன் கையில் கொடுத்துள்ளார். 
<!--more-->
மனைவி, பிள்ளைகளைச் சரியான, கர்த்தருக்குப் பிரியமான வழிகளில் நடத்தவும், குடும்பப் பொருளாதாரத்தைச் சரியாக நிர்வகித்து நடத்தவும் மற்றும் பிற காரியங்களை நீதியாக, நேர்மையாக நடத்தவும் அறிந்திருக்க வேண்டும். இதைச் செய்வதற்கு ஒரு கணவன் தேவனிடம் ஜெபிக்க வேண்டும். நான் உனக்குப் போதித்து, நீ நடக்க வேண்டிய வழியை உனக்குக் காட்டுவேன். உன்மேல் என் கண் வைத்து ஆலோசனை சொல்லுவேன் என்று சங் 32:8ல் ஆண்டவர் கூறுகிறார். தேவனே ஆலோசனைக் கர்த்தர்; யோசனையில் பெரியவர்; செயலிலே வல்லவர் (ஏசா 9:6; எரே 32:19). குடும்பம் என்பது தேவனால் ஏற்படுத்தப்பட்ட ஒன்றாகும்; மனுஷனுடைய கண்டுபிடிப்பு அல்ல. மனுஷன் ஆக்கப்பூர்வமானதையும், அழிவுக்கேதுவானவைகளையும் கண்டுபிடிக்கிறான். ஆனால் தேவன் படைத்தெல்லாம் மிகவும் நன்றாயிருக்கிறது என்று ஆதி 1:31ல் வாசிக்கிறோம். அப்படியிருக்க தேவன் ஏற்படுத்தின குடும்பத்தை அவருக்குப் பிரியமான முறையில் நடத்த அவருடைய ஞானம் ஒரு கணவனுக்கு மிகவும் இன்றியமையாதது. ஞானம், அறிவும், புத்தியும் தேவனிடத்திலிருந்து வருகிறது (நீதி 2:6). மனைவியினிடத்தில் கலந்து ஆலோசிப்பதில் தவறு ஏதுமில்லை. நான் தலைமை என்ற சர்வாதிகாரப்போக்கு, ஆணவம் ஆணுக்கு ஆகாது. அப்படி மனைவியினிடத்தில் கலந்து ஆலோசிப்பதை மதிப்பு குறைவாக எண்ணுதலும் கூடாது. நீங்களும், உங்கள் மனைவியும் ஒரே சரீரம் என்பதை நினைவில் கொள்ளுங்கள்.

ஒரு சரீரத்தில் தலை எப்படி செயல்படுகிறது என்பதை உங்கள் மனக்கண் முன் கொண்டு வாருங்கள். தலையிலிருந்துதான் திட்டங்களும், தீர்மானங்களும், யோசனைகளும் பிறக்கின்றன. ஒரு தேசத்தை நடந்த தலைவர்கள் இருப்பதைப் போல. ஒரு குடும்பத்தை நடந்த கணவன் ஏற்படுத்தப்பட்டுள்ளான் என்பதை மறந்துவிடாதிருங்கள். ஒரு கணவனுடைய தீர்மானத்தினாலோ அல்லது செயல்பாட்டினாலோ ஒரு குடும்பம்
மேன்மையடைய முடியும் அல்லது தாழ்வடையமுடியும் என்பதை நாம் பல குடுமபங்களில் கண் கூடாக காண்கிறோம்.

உதாரணமாக வேதாகமத்தில் எரே 35:6,7 வசனங்களில் ரேகாபியரின் மகனான யோனதாபின் குடும்பத்தைப் பற்றி சொல்லப்பட்டுள்ளது. அதில் நீங்களும் உங்கள் பிள்ளைகளும் என்றென்றைக்கும் திராட்சைதோட்டத்தை நாட்டாமலும். அதைக் கையாளாமலும், உங்களுடைய எல்லா கூடாரங்களிலே குடியிருப்பீர்களாக என்று எங்கள் தகப்பன் கட்டளையிட்டார். எரே 35:8,9 வசனங்களில் அப்படியே கீழ்ப்படிந்து வருகிறோம்
என்று கூறப்பட்டுள்ளது. அதனால் அந்தக் குடும்பம் தேவனால் மேன்மைப்படுத்தப்பட்டது என்பதை எரே 35:19ல் வாசிக்கிறோம். யோனதாபின் பிள்ளைகள் மேன்மையடைந்ததற்குக் காரணம் அவர்கள் தகப்பனுடைய (குடும்பத் தலைவன்) கட்டளைகளும், தீர்மானங்களும், யோசனைகளுமே!

இதற்கு மாறாக ரூத்தின் புத்தகம், முதலாம் அதிகாரத்தில் எலிமெலேக்கு என்பனுடைய குடும்பத்தைப்பற்றி பார்க்கிறோம். அவனுக்கு நகோமி என்ற மனைவியும், மக்லோன், கிலியோன் என்ற இரண்டு குமார்களும் இருந்தனர். குடும்பத்தலைவனாயிருந்த எலிமெலேக்கு எடுத்த தீர்மானத்தினால், அவர்கள் பெத்லகேமைவிட்டு மோவாப் தேசத்திற்குச் சென்றனர். "மோவாப்" என்றால் "அருவருப்பு" என்று பொருள். லோத்திற்கும் அவனுடைய மூத்தமகளுக்கும் முறைகேடாகப் பிறந்த சந்ததியாரே மோவாபியராகும். பெத்லேகேமாகிய அப்பத்தின் வீட்டைவிட்டு, அருவருப்பை நோக்கிச் சென்ற செயல் தேவனுக்குப் பிரியமல்ல; தேவ சித்தமும் அல்ல. பெத்லகேமேலே தங்கியிருந்திருந்தால்,
தேவன் அவர்களைச் சந்தித்து ஆகாரம் அருளியிருப்பார் (வாசிக்கவும் ரூத் 1:6). மோவாபிற்குக் குடும்பமாக போதுமாத்திரமல்ல, அதோடு தன்னுடைய இரண்டு குமாரருக்கும் மோவாபிய பெண்களை திருமணம் செய்து வைத்தனர் (ரூத் 1:4). இதுவும் தேவனுக்கு விரோதமான பாவமாகும்.

ராஜாவாகிய சாலமோனும், இஸ்ரவேல் ஜனங்களும், இஸ்ரவேலரல்லாத பிற ஜாதியானப் பெண்களை திருமணம் செய்ததினால் கர்த்தர் அவர்கள்மேல் கோபமானார்; தண்டனையையும் அனுபவித்தனர் (வாசிக்கவும் 1ராஜ 11:10,31,32; எஸ்றா 11:2,11; நெகே 13:26) குடும்பத்தலைவனாயிருந்த எலிமெலேக்கின் இந்த தவறான தீர்மானங்களினால் ஏற்பட்ட பின்விளைவுகள் என்ன? அவனும், அவனுடைய இரண்டு குமாரர்களும் மோவாப் தேசத்தில் மரித்துப் போனார்கள். மூன்று புருஷர்களின் மனைவிமார்களும் விதவைகளாய்ப் போனார்கள் எத்தனை பரிதாபம்!

எனவே குடும்பத்திற்கு தலையாக இருக்கும் புருஷர்களே. கணவர்களே கவனமாயிருங்கள். எச்சரிக்கையாயிருங்கள்; ஞானமாய் செயல்படுங்கள்; எல்லாவற்றிர்க்கும் தேவனையே சார்ந்திருங்கள்; அப்பொழுது உங்கள் குடும்பம் மேன்மையாக பிறகுக்கு சாட்சியாக, கர்த்தருக்கு மகிமையாக இருக்கும் என்பது நிச்சயம்! நிச்சயம்!!.

2. குடும்ப ஆசாரியன்.
குடும்பத்தில் நல்ல ஆவிக்குரிய சூழ்நிலை உருவாக்குவதிலும், அதைக் கட்டிக் காப்பதிலும் கணவனின் பங்கு மிகவும் முக்கியமானதாகும். "தலை ஆடாமல் வால் ஆடாது" எனப்து வழக்கச் சொல். எனவே இந்த விஷயத்தில் செயல்படுத்தும் கணவனாக மாத்திரமல்ல; செயல்படும் தலைவனாகவும் இருக்க வேண்டியது கணவனே! He must take the initiative in all spiritual matters. இந்தக் காரியத்தில் கணவர்கள் முன் மாதிரிகளாக (Role Model) இருப்பது மிகவும் அவசியம். அப்படியிருப்பதை உங்கள் மனைவி, பிள்ளைகள் பின்பற்றுவார்கள்; அது குடும்பத்திற்கு பெருத்த ஆசீர்வாதங்களைக் கொண்டுவரும் வாய்க்காலாக அமையும், ஆவிக்குரியக் காரியங்களுக்கடுத்த கட்டளை, ஆலோசனை, எதிர்ப்பு, புத்திமதி, கணவனால் கொடுக்கப்பட வேண்டும்
.
தன் நோவாவைக் குறித்து எபிரெய நிருபத்தில்.... தேவ எச்சரிப்பைப் பெற்று, பயபக்தியுள்ளவனாகி குடும்பத்தை இரட்சிப்பதற்கு பேழையை உண்டுபண்ணினான் என்று எபி 11:7ல் வாசிக்கிறோம். வெளி உலகமெல்லாம் சிந்தையிலும், செயலிலும், பாவத்திலும், அக்கிரமத்திலும், அமிழ்ந்திருந்தபோது, நோவா தன் மனைவி, மூன்று குமாரர்கள், மூன்று மருமக்கள் ஆகியோரை தேவ பக்தியில் நடத்தி, பரிசுத்தமாய் வாழ வழிகாட்டி, அதில் வெற்றியும் கண்டான். தன் குடும்ப அங்கத்தினார்கள் தேவனுக்கென்று ஆதாயம் பண்ணிக்கொண்டான். நோவாவின் குடும்பம் அக்கால உலக அக்கினைதீர்ப்பிற்குத் தப்பிற்று, நோவா ஒரு விசுவாச வீரன் மட்டுமல்ல்; நல்லதொரு மாதிரியான குடும்ப ஆசாரியன் என்பதில்
எவ்வளவேனும் ஐயமில்லை.

ஆபிரகாமைக்குறித்து தேவன் சாட்சி கூறும்போது அவன்தன் பிள்ளைகளுக்கும், தனக்குப்பின்வரும் வீட்டாருக்கும்; நீங்கள் நீதியையும், நியாயத்தையும் செய்து. கர்த்தருடைய வழியைக் காத்து நடவுங்கள் என்று கட்டளையிடுவான் என்பதை அறிந்திருக்கிறேன் என்றார். ஆதி 18:19 ஆபிரகாம் அப்படிச் செய்தாரா? ஆம் என்றே சொல்ல வேண்டும் ஆபிரகாம் பலிபீடம் கட்டி தேவனைத் தொழுது கொண்டான் ஆதி 12:7,8. அப்படியே
ஈசாக்கும் அவன் குமாரன் யாக்கோபும் பலிபீடம் கட்டி தேவனை தொழுது கொண்டனர் ஆதி 26:25; 35:1. இதன் மூலம் ஆராதனைமுறையை ஆபிரகாம் தன்னுடைய பின் சந்ததியினருக்குக் கற்றுக் கொடுத்தான் என்று சொல்லாம்.

ஈசாக்கின் விஷயத்தில் முதலாவதாக அவனுக்கு தேவ கட்டளைப் பிரகாரம் விருத்தசேதனம் பண்ணினான் அதி 21:4. இரண்டாவதாக ஈசாக்கைப் பலியிட கொண்டு போன காரியத்தில் அவன் (ஈசாக்கு) தன் தகப்பனோடு எதிர்த்துநிற்காதபடி அதற்கு தன்னை அர்ப்பணிக்கக்கூடிய அளவிற்கு ஆபிரகாம் தன் போதனையினால் தன் மகனின் மனதைப்பக்குவப்படுத்தியிருப்பான் என நிச்சயமாய் நம்பமுடியும். மூன்றாவதாக ஈசாக்கிற்கு
பெண்ணைத் தேடின விசயத்தில் கானானியரில் பெண் கொள்ளக் கூடாது என்பதில் உறுதியாயிருந்து, எலியெசரிடத்தில் ஆணையிடுவித்துக் கொண்டான். பிரித்தெடுக்கப்பட்ட வித்து. அந்நிய வித்தோடே கலக்கக் கூடாது என்பதில் ஜாக்கிரதையுள்ளவனாயிருந்தான். மேற்கூறியக் காரணங்களை வைத்துப் பார்த்தால், ஆபிரகாம் நல்லதொரு குடும்ப ஆசாரியனாயிருந்தான் என்று நிச்சயமாய் சொல்லமுடியும்.

அப்படியே வேதாகமத்தில் யோசுவா, ஏசாயா, கொர்நேலியு, அக்கில்லா இன்னும் பலர் நல்ல குடும்ப ஆசாரியர்களாக இருந்திருக்கின்றனர் (யோசுவா 24:15; ஏசா 8:18; அப் 10:2; ரோம 16:3-5).

குடும்பத்தின் ஆவிக்குரிய நிலையயைக் குறித்த அக்கறை பெற்றோருக்கு மிகவும் அவசியம். அதிலும் புருஷர்களுக்கு அதிகப் பொறுப்பு உண்டு, இரட்சிப்பு, ஞானஸ்நானம், பரிசுத்த ஆவியின் அபிஷேகம், தனி ஜெபம், குடும்ப ஜெபம், பரிசுத்த நடக்கை, நல்ல ஆவிக்குரியப் பண்புகள் குடும்பத்தில் காணப்பட புருஷர்கள் சிரத்தை எடுக்க வேண்டும். உலக மனிதர்கல் இவ்வுலக வாழ்விற்குத் தேவையானதைக் குறித்தே (கல்வி, வேலை, பணம், பொருள், வீடு, வாகனம் போன்றவை). கவலையும், அக்கறையும், முயற்சியும் எடுக்கின்றனர். விசுவாசிகள் அப்படிப்பட்டவர்களாக அல்ல; கொலோ 3:2ன் பிரகாரம் பூமிக்குரியவைகளை மட்டுமல்ல; ஆவிக்குரிய ஆசீர்வாதங்களையும் நாட வேண்டும்.
அதற்கு குடும்பத்தலைவனாகிய புருஷரின் பங்கு இன்றியமையாததாகும்.

......